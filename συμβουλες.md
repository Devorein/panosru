# Φιλικές συμβουλές

## Ως προς το επαγγελματικό κομμάτι:

1. Κανείς δε γεννήθηκε με προϋπηρεσία και γνώσεις. Όλοι με τον έναν ή τον άλλον τρόπο μάθαμε στη πορεία, κάναμε λάθη και συνεχίζουμε να τα κάνουμε καθώς διά μέσω αυτών μαθαίνουμε και εξελισσόμαστε. Επομένως, μη ντρέπεστε αν προσεγγίσετε κάποια εταιρία μη έχοντας εμπειρία, όμως να είστε έτοιμοι να ξεκινήσετε με χαμηλό μισθό ως juniors και να εξερευνήσετε τελικά σε ποια ειδικότητα είστε καλύτεροι καθώς και ποιό παρακλάδι σας τραβάει περισσότερο.

2. Φροντίστε να έχετε μελετήσει πολύ καλά τους όρους και τις υποχρεώσεις της σύμβασης σας προτού την υπογράψετε. Κανείς δε μπορεί να σας υποχρεώσει να υπογράψετε κάτι χωρίς να σας δοθεί ο απαραίτητος χρόνος για να εξοικειωθείτε με τη σύμβαση εργασίας ή έργου που θα σας δοθεί. Ρίξτε και μια ματιά στα [στοιχεία του εργατικού δικαίου](http://ebooks.edu.gr/ebooks/v/pdf/8547/4252/24-0203_02_Stoicheia-Astikou-kai-Ergatikou-Dikaiou-%ce%92-Meros_B-EPAL_Vivlio-Mathiti/) για να γνωρίζετε τα δικαιώματα σας, δε θα σας βλάψει, αντιθέτως.

3. Παρότι δεν έχετε εμπειρία, μην επιτρέψετε ποτέ να σας φερθούν ως κατώτερο και να προσβάλουν το πρόσωπο σας. Μια τοξική εργασία είναι χειρότερη από την προσωρινή ανεργία (υπό προϋποθέσεις πάντα). Θεμιτό θα ήταν επίσης αν αποκτούσατε έστω μια ιδέα γύρω από τα [στοιχεία του αστικού δικαίου](http://ebooks.edu.gr/ebooks/v/pdf/8547/5270/24-0202-02_Stoicheia-Astikou-kai-Ergatikou-Dikaiou-A_B-EPAL_Vivlio-Mathiti/), έτσι θα είχατε έστω και μια άποψη πως και με ποιο τρόπο να αντιμετωπίζετε ορθά μια ενδεχόμενος δύσκολη κατάσταση.

4. Αν νιώθετε πως έχετε αποκτήσει κάποια εμπειρία, μη ντραπείτε να απαιτήσετε το ανάλογο αντίτιμο που θεωρείτε, με βάση την αγορά, ότι δικαιούστε. Αν σας δοθεί, να φροντίσετε να αποδείξετε και να συνεχίσετε να αποδεικνύεται πως το αξίζετε.

5. Στον χώρο εργασίας σας με κάποιους θα ταιριάζετε και με άλλους όχι, η χημεία μεταξύ των συναισθημάτων των ανθρώπων είναι ακόμα υπό μελέτη από την επιστήμη της ψυχολογίας, το πλέον σίγουρο είναι πως καλό είναι α) να μην ανοίγεστε αμέσως, και β) προτιμήστε να αποφύγετε στενές φιλίες με άτομα του χώρου εργασίας σας. Η ισορροπία στις σχέσεις σας με τα άτομα της εργασίας σας θα αποτελέσει σημείο κλειδί στην επιτυχία σας. Προσπαθήστε να έχετε τυπικές επαφές αφενός, αφετέρου να δείξετε πως είστε εχέμυθα, ψύχραιμα και φιλικά άτομα.

6. Επειδή γνωρίζετε κάτι πολύ καλά, δε σημαίνει πως α) κάποιος μπορεί να το γνωρίζει καλύτερα από σας, και β) ότι δεν υπάρχει κάτι εναλλακτικό και ενδεχομένως καλύτερο. Ως εκ τούτου, για να διευρύνετε τους ορίζοντες σας, φροντίστε να εξετάζετε με αντικειμενικότητα την κάθε εναλλακτική λύση που μπορεί να λάβετε από τους συναδέλφους σας ως πρόταση. Εν ολίγοις, να είστε ανοικτοί σε προτάσεις και αλλαγές.

7. Εάν κάπου κάνατε κάποιο λάθος, μη προσπαθήσετε να το κρύψετε, το μόνο που θα καταφέρετε θα είναι να διογκωθεί και μπορεί να φτάσει σε μη αναστρέψιμο βαθμό και να βλάψετε πέρα από εσάς τον ίδιο, και τους γύρω σας. Μη ντραπείτε να ζητήσετε βοήθεια, η ομαδική εργασία θα επιλύσει το σφάλμα πολύ καλύτερα και πιο γρήγορα απ' ότι η ατομική.

8. Θεωρήστε την εταιρία για την οποία δουλεύετε σαν τη δική σας, δώστε τον καλύτερο σας εαυτό. Το μέλλον και η ανάπτυξη της εταιρίας, ως συνέπεια και η δική σας επαγγελματική πορεία, εξαρτάται αποκλειστικά από την ατομική και συγχρόνως την ομαδική προσπάθεια του προσωπικού που την απαρτίζει.

9. Disclaimer: Αμφιλεγόμενη συμβουλή: Μη φοβηθείτε να προχωρήσετε στην καριέρα σας. Αν νιώσετε πως από την εταιρία στην οποία βρίσκεστε έχετε φτάσει σε κορεσμό, τόσο από πλευράς πολυπλοκότητας των ανατεθειμένων έργων, όσο και της μισθολογικής και ιεραρχικής βαθμίδας, τότε είναι καιρός να μετακινηθείτε σε κάτι καλύτερο, μην επαναπαύεστε, και μην υιοθετήσετε νοοτροπία δημοσίου.

10. Μη κλείνετε πόρτες πίσω σας. Φεύγοντας από κάπου, φροντίστε να έχετε αποκτήσει το μέγιστο δυνατό δίκτυο και να ζητήσετε συστατική επιστολή, έντυπη και υπογεγραμμένη, θα σας χρειαστεί.


## Ως προς τον προγραμματισμό:

1. Όση περισσότερη ώρα δαπανείτε, τόσο περισσότερα θα μάθετε. Κανόνας.

2. Προσπαθήστε να μάθετε προγραμματισμό, όχι γλώσσες. Τι σημαίνει αυτό: Η γλώσσα είναι το εργαλείο εκείνο που επιτρέπει σε έναν προγραμματιστή να υλοποιήσει τους απαραίτητους αλγορίθμους για την επίτευξη λύσεων σε προβλήματα. Η γλώσσα, δε παράγει αλγορίθμους, ο προγραμματιστής τους παράγει. Ο προγραμματιστής, δεν έχει ανάγκη τη γλώσσα για να παράγει αλγορίθμους, την έχει για να τους υλοποιήσει. Αν μάθετε να σκέφτεστε αλγοριθμικά, θα μπορείτε να υλοποιήσετε αλγορίθμους σε όποια γλώσσα σας δοθεί με τεχνικά ελάχιστη προσπάθεια.

3. Φροντίστε πρώτα να ειδικευτείτε σε τουλάχιστον μια γλώσσα. Αφού το κάνετε αυτό, μετά προσπαθήστε να κάνετε το ίδιο σε μια δεύτερη γλώσσα. Στη πορεία θα δείτε πως όταν καταφέρετε να κατέχετε 3+ γλώσσες, το learning curve θα μειωθεί για την επόμενη που θα ξεκινήσετε να μαθαίνετε.

4. Προσπαθήστε να λύνετε προβλήματα άλλων, τα προβλήματα που έχετε σκεφτεί οι ίδιοι να επιλύσετε, τα έχετε σκεφτεί γιατί στο υποσυνείδητό σας γνωρίζετε ήδη τον τρόπο επίλυσης τους. Με τον τρόπο αυτό θα αποκτήσετε γνώση, εμπειρία και παρουσία στο open source community.

5. Μην είστε αρνητικοί στο να δέχεστε κριτική. Δεν υπάρχει κακή και καλή κριτική, υπάρχει σκέτο κριτική. Κάθε είδους feedback μπορεί μόνο να σας πάει πιο μπροστά, όχι πιο πίσω.


## Project management για προγραμματιστές
    ΠΡΟΣΟΧΗ! Όχι για να γίνετε project managers, αλλά για να συνηπάρξετε αρμονικά με αυτούς!

1. Φροντίστε να εξοικειωθείτε με όρους όπως το waterfall, agile, sprints, scrum, lean, kanban και smartsheet. Θα κάνετε τη ζωή του project manager σας, αλλά και τη δική σας, πιο εύκολη. Η επικοινωνία σε κοινή γλώσσα είναι το παν!

2. Για να καταφέρετε να είστε συνεπείς στα deadlines, μη δίνετε πλασματικά estimations! Αν θεωρείτε ότι μπορείτε να υλοποιήστε μια λύση σε ένα πρόβλημα σε X χρόνο, προτιμήστε να πείτε Χ * 1.42 (δηλαδή +42%). Το ποσοστό αυτό είναι μια προσωπική μου έρευνα, όσα περισσότερα tasks ολοκληρώνετε, τόσο πιο ακριβές θα είναι το ποσοστό που θα προκύψει για εσάς. Όταν πλέον θα έχετε ολοκληρώσει ένα σεβαστό αριθμό tasks (πάντα υπό συνθήκες εργασίας), τότε μπορείτε να τρέξετε μια προσομοίωση σε μοντέλο Monte Carlo για να καταλήξετε σε ένα ακριβές ποσοστό με βάση τα τρέχοντα δεδομένα που εισαγάγετε στο μοντέλο. Για να μπορέσετε να έχετε ακρίβεια στους υπολογισμούς σας, σπάστε το βασικό πρόβλημα σε επιμέρους προβλήματα και ορίστε μια εκτίμηση χρόνου για το καθένα από αυτά, όσα περισσότερα, τόση μεγαλύτερη τελική ακρίβεια θα έχετε.

3. Το deadline θα πρέπει να βασίζετε στο δικό σας estimation, όταν συμβαίνει το αντίστροφο ξεκινάει η καταστροφή, και θα φταίτε πάντα εσείς. Είναι δουλειά του business related entity της εταιρίας να πείσει τον πελάτη στο deadline, όχι δική σας.

4. Πολλοί project managers λειτουργούν με wireframes (ή blueprints), δηλαδή διά μέσου μιας γραφικής αναπαράστασης, σας παρουσιάζουν την απαίτηση του τελικού αποτελέσματος, είτε αυτό είναι τα βήματα που θα πρέπει μια πληροφορία να ακολουθήσει, είτε τα στάδια από τα οποία θα πρέπει να περάσει και ποιες λειτουργίες θα πρέπει να έχει το γραφικό περιβάλλον, είτε ακόμα και πιο σύνθετους μηχανισμούς που ο κλάδος του συγκεκριμένου project απαιτεί για την ορθή λειτουργία του. Χρέος σας είναι να μπορείτε να διαβάζετε αυτά τα wireframes που θα σας δίνουν. Χρυσός κανόνας: Προτιμότερο είναι να ζαλίσεις τον project manager με ερωτήσεις, παρά να τον ζαλίσει ο πελάτης αργότερα με κατηγορίες.

5. Επίκαιρο: Ακόμα και προ SARS-CoV-2 (κοινός γνωστό ως COVID-19), το remote work (home-office) ήταν αρκετά διαδεδομένο στον χώρο του ΙΤ (δυστυχώς όχι στην ημεδαπή). Πλέον, υφίσταται ένας επιπλέον, και αρκετά σημαντικός λόγος ώστε να εξοικειωθείτε με διάφορα εργαλεία που κυκλοφορούν και συνδράμουν στη βελτιστοποίηση της ομαλής συνεργασίας των οντοτήτων τόσο του εσωτερικού αλλά και εξωτερικού περιβάλλοντος μιας εταιρίας. Υπάρχουν πολλά προγράμματα για remote meetings, calendars, shared documents, project management tools, remote desktop κ.ο.κ. Προσπαθήστε να έρθετε σε επαφή με όσα περισσότερα μπορείτε, τα επί πληρωμή πολλές φορές έχουν δωρεάν trial, εκμεταλλευτείτε το για να συμφιλιωθείτε με τα περισσότερα.

# Βάσεις δεδομένων

Σε γενικές γραμμές, χωρίς να μπω σε μεγάλη ανάλυση, τα βασικά είδη των βάσεων που θα σας απασχολήσουν είναι τέσσερα. Διακρίνονται σε RDBMS, OODBMS, Key-Value και Stream.

Αρχικά οι RDBMS (Relational Database Management System), είναι βάσεις στις οποίες μπορείτε να θέσετε σχέσεις μεταξύ των πεδίων των πινάκων, επίσης μπορείτε να θέτετε διαδικασίες που θα εκτελούνται όταν επηρεάζεται μια σχέση (είτε αυτό προκύπτει από τη διαγραφή, είτε από τη δημιουργία, είτε από την ενημέρωση μια οντότητας). Οι πιο γνωστές RDBMS βάσεις είναι η MySQL, SQL Server, PostgreSQL, SQLite και MariaDB κ.α..

Στη συνέχεια υπάρχουν και οι OODBMS (Object-Oriented Database Management System) βάσεις, επίσης γνωστές και ως NoSQL Databases, αυτές σου επιτρέπουν μια διαφορετική προσέγγιση στον τρόπο της δημιουργίας της βάσης. Σε αντίθεση με τις RDBMS που το structure και τα relations της βάσης πρέπει να έχουν δημιουργηθεί πριν ξεκινήσει το data entry, στις OODBMS μπορεί να γίνεται στη πορεία καθώς πρακτικά αποθηκεύεις αντικείμενα στη βάση και κάθε αντικείμενο  είναι ανεξάρτητο. Οι πιο γνωστές OODBMS βάσεις είναι η mongoDB, η Cassandra, η Elastic Search (για ειδική χρήση), η Neo4j, η CouchDB και πολλές, καθώς η συγκεκριμένη κατηγορία έχει πληθώρα βάσεων, όμως τα παραπάνω είναι τα πιο διαδεδομένα.

Οι Key-Value βάσεις τεχνικά θα μπορούσαν να συμπεριληφθούν στις OODBMS βάσεις καθώς τεχνολογικά δε διαφέρουν πολύ, επί του πρακτέου όμως, επειδή έχουν ως φιλοσοφία κάθε εγγραφή να αποτελείται από το κλειδί και το δεδομένο που του αντιστοιχεί, αποτελούν ξεχωριστή κατηγορία. Στις βάσεις αυτές, κατά κύριο τρόπο, σου δίνεται η δυνατότητα να ορίσεις ένα κλειδί και μέσα σε αυτό να τοποθετήσεις οτιδήποτε, κατά τις δικές σου απαιτήσεις, χρήζει αποθήκευσης (έστω και προσωρινής). Οι πιο διάσημες βάσεις της κατηγορίας αυτής είναι η Redis, η HBase, η Aerospike, η ArangoDB και άλλες.

Τέλος, οι Streaming βάσεις (γνωστές και ως Query Engine), είναι μια πιο σύνθετη κατηγορία που χρησιμοποιείται σε διάφορα topics λόγω της φιλοσοφίας της. Πρακτικά, οι βάσεις αυτές χρησιμοποιούνται για την καταχώρηση εγγραφών, πολλές φορές κατόπιν καταχώρησης, δε δύναται η δυνατότητα τροποποίησης της προηγουμένως καταχωρημένης εγγραφής. Πολλές φορές συναντώνται σε συνδυασμό με συστήματα όμως Message Queue/Bus.


    Υπάρχουν άλλες βάσεις δεδομένων;

Ναι, υπάρχουν διαφόρων μορφών βάσεις, η κάθε μια εξυπηρετεί κάποιες συγκεκριμένες ανάγκες, λόγου χάρη υπάρχουν file based storages, αργές μεν, εξυπηρετούν όμως μια συγκεκριμένη ανάγκη, υπάρχουν οι memory based storages (όπως η memcached), γρήγορη αλλά δεν έχεις μόνιμη αποθήκευση της πληροφορίας, και αυτή εξυπηρετεί συγκεκριμένη ανάγκη.

Επίσης σε όλες τις ανωτέρω κατηγορίες, υπάρχουν αντίστοιχες υλοποιήσεις σε cloud-based συστήματα.

# Frameworks

Framework είναι μια βιβλιοθήκη που έχει γραφτεί σε κάποια γλώσσα και σου παρέχει τη δυνατότητα κάποιων λειτουργιών χωρίς να χρειαστεί εσύ να μπεις στη διαδικασία να γράψεις εκ νέου τον κώδικα για την επίτευξη της λειτουργίας αυτής.

Υπάρχει μια λεπτή γραμμή του πότε γνωρίζεις καλά μια γλώσσα και πότε γνωρίζεις καλά ένα framework. Αν λόγου χάρη θες να μάθεις PHP, ή Java, ή C# ή JavaScript ή Elixir ή Python ή HTML, δε πρέπει να ξεκινήσεις μαθαίνοντας Laravel ή .Net ή Spring ή Express ή Phoenix ή Django ή Bootstrap αντίστοιχα. Πρώτου πας στις λειτουργίες του framework, πρέπει πρώτα να μάθεις πως δουλεύει η γλώσσα γυμνή, αλλιώς θα βγεις διπλά χαμένος, δε θα γνωρίζεις τη γλώσσα αφενός, αφετέρου δε θα εκτιμήσεις τι σου προσφέρει το framework.

Λέγοντας "δε θα γνωρίζεις τη γλώσσα", αναφέρομαι στο γεγονός ότι δε θα γνωρίζεις ποιες εντολές είναι κομμάτι της γλώσσας και ποιες του framework. Ότι γνωρίζεις το συντακτικό μιας γλώσσας, αυτό δε σημαίνει ότι γνωρίζεις τη γλώσσα. Για να πεις ότι γνωρίζεις τη γλώσσα θα πρέπει να μπορείς να κάνεις compile ή parse τον κώδικα στο μυαλό σου και να αντιλαμβάνεσαι πλήρως τι ακριβώς γίνεται και τι αποτέλεσμα θα έχει ο κώδικας που διαβάζεις.

# OpenSource CMS

Τα OpenSource CMS συστήματα, είναι συστήματα ανοικτού κώδικα σε μια πληθώρα γλωσσών, αποτελούν ένα προσχεδιασμένο σύστημα που καλύπτει κάποια ή κάποιες συγκεκριμένες ανάγκες και μπορούν να χρησιμοποιηθούν για την άμεση κάλυψη κάποιας ανάγκης χωρίς να απαιτείται από τον χρήστη να υλοποιήσει εκ νέου τη λύση στο πρόβλημά του. Ένα από τα χιλιάδες open source συστήματα είναι και το Moodle που είναι γραμμένο σε PHP.

Κάθε έτοιμη λύση συνοδεύεται με τα θετικά και τα αρνητικά της, ιδίως όταν μέσα σε αυτό συμπληρώνεται και ο όρος open source. Σε γενικές γραμμές προσωπικά δεν τρέφω ιδιαίτερη συμπάθεια στις έτοιμες λύσεις, όμως αυτό δε σημαίνει πως δε πρέπει να αναγνωρίζουμε τη σημασία της ύπαρξής τους καθώς εν τέλη αυτά τα συστήματα είναι που αναδεικνύουν τι ζητάει ο μέσος χρήστης.

Όταν επιλέγετε να χρησιμοποιήσετε μια έτοιμη λύση ανοικτού κώδικα θα πρέπει επίσης να τροφοδοτηθείτε με υπομονή καθώς μόλις θα χρειαστείτε να παρεκκλίνετε λίγο έως πολύ από αυτά που σας παρέχει η λύση αυτή, τότε θα ξεκινήσουν και τα προβλήματα σας. Επίσης θα πρέπει να φροντίσετε να αναβαθμίζετε στη τελευταία έκδοση κάθε φορά το σύστημα σας για να αποφύγετε τυχόν security holes. Τα προβλήματα διογκώνονται εκθετικά όταν θα έχετε γεμίσει με επιμέρους plugins το σύστημά σας, και πολλές φορές κάποια plugins δε θα έχουν προλάβει ακόμα να καλύψουν θέματα ασυμβατότητάς τους με την τελευταία έκδοση ή ακόμα χειρότερα, δεν έχω σκοπό την αναβάθμιση γιατί μπορεί να έχουν "πεθάνει" και δε συνεχίζεται η ανάπτυξή τους.


    Πότε τελικά πρέπει να χρησιμοποιήσω ένα open source cms;

Όταν δεν έχεις τη γνώση ή τον χρόνο να φτιάξεις το δικό σου, όταν δεν έχεις την οικονομική δυνατότητα να προσλάβεις μια ομάδα να σου φτιάξει αυτό που θες, όταν αυτό που θες είναι αρκετά απλό και γνωρίζεις πως οι ανάγκες σου καλύπτονται πλήρως, όταν ένα σύστημα έχει λάβει τόσο μεγάλη έκταση που πλέον μπορεί να αποτελεί και ένα standard για τον σκοπό που εξυπηρετεί, κ.α..

***Παραδείγματα:***

Έχεις μια ιδέα για ένα ηλεκτρονικό κατάστημα, δεν είσαι όμως σίγουρος αν θα τραβήξει στην αγορά, μπορείς να ξεκινήσεις με ένα open source σύστημα (το οποίο φυσικά θα πρέπει να το στήσεις και να το δομήσεις σωστά και να είναι πλήρως λειτουργικό και φιλικό στον χρήστη), όταν θα δεις πως το ηλεκτρονικό κατάστημα αναπτύσσεται επιχειρηματικά και σου αποφέρει κέρδος το οποίο είναι συνεχιζόμενο, τότε από ένα σημείο και έπειτα, για να μπορέσεις να τραβήξεις ακόμα παραπέρα τις επιχειρηματικές δυνατότητες του ηλεκτρονικού καταστήματος, καλό θα είναι να επενδύσεις σε μια custom made λύση.

Θες να φτιάξεις ένα προσωπικό blog, καθαρά για χόμπι και για να αφιερώνεις κάμποσο προσωπικό χρόνο να εκθέτεις της απόψεις σου στο ευρύ κοινό, δε χρειάζεται να πληρώσεις για να στο φτιάξουν από το μηδέν αν δεν έχεις τις γνώσεις ή τον χρόνο να το φτιάξεις μόνος σου από το μηδέν.

Το Moodle, όπως προαναφέραμε, είναι ένα πολύ διαδεδομένο σύστημα που χρησιμοποιείται από πάρα πολλά εκπαιδευτικά ιδρύματα σε όλο τον κόσμο. Είναι ένα συνεχώς αναπτυσσόμενο σύστημα με πολύ ενεργή κοινότητα και αποτελεί "battle tested" σύστημα.

Σε γενικές γραμμές, το θέμα του open source αποτελεί ένα εξαιρετικά μεγάλο θέμα για το οποίο αν ξεκινήσω να γράφω φοβάμαι πως δε θα υπάρχει σταματημός. Η πρότασή μου είναι να πειραματιστείτε με ότι βρίσκετε και να γεμίζετε το μυαλό σας με ιδέες και εικόνες από τον τρόπο λειτουργίας των λύσεων σε διάφορα προβλήματα, όσα περισσότερα ερεθίσματα θα πάρετε τόσο πιο εύκολα θα μπορείτε να σκέφτεστε λύσεις σε προβλήματα.

    Θεωρούμαι προγραμματιστής αν ξέρω να στήνω και να ρυθμίζω κάποια open source συστήματα;

Όχι, αν γνωρίζεις πάρα πολύ καλά να δουλεύεις το word press, ή το joomla ή το drupal ή το phpbb και το phpnuke για τους παλιότερους (αρχαίους θα έλεγα), αυτό δε σε κάνει web developer ακόμα και αν έχεις στήσει δεκάδες sites σε αυτά τα συστήματα. Σε κάνει απλά έναν πολύ έμπειρο χρήστη πάνω σε αυτά τα συστήματα που έχεις δουλέψει. Επίσης, το γεγονός ότι έχεις πάρει κάποια κομμάτια κώδικα και τα έχεις βάλει σε συγκεκριμένα σημεία βασιζόμενος στις οδηγίες που έχεις βρει, επίσης δε σε κάνει developer, απλά είσαι power user, ως εκεί όμως, δεν είσαι καν junior developer σε αυτό το στάδιο.


# Μαθηματικά

## Μύθοι και αλήθειες

1. Είναι μύθος πως για να γίνετε προγραμματιστές απαιτείται η βαθιά γνώση μαθηματικών και εξίσου βαθιά γνώση και κατανόηση του τρόπου που λειτουργεί ο επεξεργαστής σε επίπεδο μηχανής.

2. Είναι αλήθεια πως για να γίνετε καλοί προγραμματιστές απαιτείται η βαθιά γνώση μαθηματικών.

3. Είναι αλήθεια πως για να γίνετε εξαιρετικοί προγραμματιστές απαιτείται η βαθιά γνώση μαθηματικών και εξίσου βαθιά γνώση και κατανόηση του τρόπου που λειτουργεί ο επεξεργαστής σε επίπεδο μηχανής.

3. Είναι μύθος πως για να καταφέρετε να προγραμματίσετε σύνθετους αλγορίθμους πρέπει να έχετε πολύ καλή γνώση μαθηματικών.

4. Είναι αλήθεια πως για να καταφέρετε να προγραμματίσετε σύνθετους αλγορίθμους μόνοι σας, χωρίς να έχετε πολύ καλή γνώση μαθηματικών, θα χρειαστείτε κάποιον μαθηματικό να σας βοηθήσει.


## Τι εστί καλή και τι πολύ καλή γνώση:

1. Καλή γνώση: Αν γνωρίζετε πολυωνυμικές εξισώσεις και ανισώσεις, σημεία ισορροπίας εξισώσεων, γραμμικές συναρτήσεις, παραγώγους και ορισμένα και αόριστα ολοκληρώματα (αντιπαράγωγος), όρια, μονοτονία και πεδίο ορισμού συναρτήσεων, συστήματα εξισώσεων, παραβολές, ελαστικότητα, ακρότατα, μεγιστοποίηση και ελαχιστοποίηση συναρτήσεων, κυρτότητα και σημεία καμπής... Συγχαρητήρια! Μπορείτε να νιώθετε περήφανοι γιατί γνωρίζετε την αλφάβητο των μαθηματικών, πάμε τώρα παρακάτω να δούμε εφαρμοσμένα μαθηματικά όμως και να πάψουμε να παίζουμε με τα κουβαδάκια μας.

2. Πολύ καλή γνώση λοιπόν εστί όταν μπορούμε να πούμε πως κατέχουμε, ή έστω γνωρίζουμε σε έναν αξιόλογο βαθμό, αντικείμενα μαθηματικά όπως η στατιστική, η παλινδρόμηση, οι κατανομές, οι πιθανότητες, τα δίκτυα, οι ουρές αναμονής, τα παίγνια, ο γραμμικός προγραμματισμός, η γραμμική άλγεβρα και κάποια άλλα συναφή.


## Παραδείγματα προβλημάτων:

**Στατιστική, παλινδρόμηση, κατανομές και πιθανότητες:** Δεν υπάρχει κάτι σημαντικότερο όταν και αν θα χρειαστεί να δουλέψετε με δεδομένα, και κυρίως big-data.

***Παραδείγματα:***

Έχοντας ένα πλήθος δεδομένων, είτε ομαδοποιημένων είτε μη, θα μπορούσατε να αναλύσετε τις συνθήκες υπό τις οποίες συμβαίνουν τροχαία ατυχήματα, τις ηλικίες, το φύλλο, τις ώρες, τον βαθμό επήρειας από αλκοόλ κτλ. (Στατιστική).

Πάνω στα ίδια δεδομένα θα μπορούσατε να ανακαλύψετε πόσο τα ευρήματά σας συνδέονται μεταξύ σας, αν συνδέονται και δεν είναι ανεξάρτητα, δηλαδή, ποιος είναι ο βαθμός συσχέτισης του φύλλου και της επήρειας αλκοόλ σε ένα τροχαίο; (Παλινδρόμηση).

Συνεχίζοντας στον ίδιο (και συνεχώς εξελισσόμενο στατιστικό πίνακα), πως θα βρείτε πότε γενικά μπορούν να συμβούν τα περισσότερα ατυχήματα αναλόγως της συνθήκης; Δηλαδή, ποια η πιθανότητα να συμβεί ένα τροχαίο με μεγάλη επήρεια αλκοόλ μεταξύ 12 τα μεσάνυχτα και 7 το πρωί; Σε ένα εργοστάσιο παραγωγής κάποιου προϊόντος, πως θα βρεις το ακριβές ποσοστό των πιθανά ελαττωματικών προϊόντων ώστε να το συνυπολογίσεις στις οικονομικές προβλέψεις σου; (Πιθανότητες).

Με βάση άλλα στατιστικά στοιχεία που μπορεί να έχεις για την κίνηση των οχημάτων από σταθμούς διέλευσης, πως θα βρεις σε ποιο χρονικό διάστημα είναι η μεγαλύτερη πιθανότητα να περνάει ένας x αριθμός οχημάτων; Ή σε άλλα στατιστικά σχετικά με θέματα υγείας και φαρμάκων, πως θα βρεις την εφικτότητα ενός νέου φαρμάκου (βλέπε νέο εμβόλιο covid); (Κανατομές).


**Δίκτυα, ουρές αναμονής, παίγνια, γραμμικός προγραμματισμός και γραμμική άλγεβρα:** Μείζον επιχειρηματικά αλλά και δημόσια - κοινωνικά προβλήματα βασίζονται πάνω σε αυτά τα μαθηματικά μοντέλα.

***Παραδείγματα:***

Αν η εταιρία σου παράγει n προϊόντα, και κάνει χρήση κάποιων υλικών που αγοράζει, πως θα καταλάβεις ποιος είναι ο βέλτιστος αριθμός παραγωγής κάθε προϊόντος για την επίτευξη του μέγιστου κέρδους ή της ελάχιστης ζημίας; Ή πως θα διαμορφωθεί ο βέλτιστος συνδυασμός όταν παρουσιαστεί αυξομείωση στη τιμή των πρώτων υλών; (Γραμμικός Προγραμματισμός)


Πως θα ξέρεις πόσα ταμεία να έχεις ενεργά για την εξυπηρέτηση των πελατών της εταιρίας; Ή ποια είναι το μέσο πλήθος πελατών στο κατάστημα; Προφανώς και δε σε συμφέρει να τα έχεις όλα ενεργά αλλά ούτε και ανενεργά, θα πρέπει να βρεις με κάποιο τρόπο τη χρυσή τομή με βάση παράγοντες όπως το χρονικό διάστημα, τη μέρα κτλ. (Ουρές Αναμονής).

Πρέπει μια εταιρία να λάβει κάποιες αποφάσεις είτε για να καλύψει τον ανταγωνισμό είτε για να αποκτήσει προβάδισμα σε αυτό, προφανώς και θα ήθελε πολύ να έχει τη δυνατότητα μέσω προγράμματος να λάβει τη καλύτερη δυνατή στρατηγική που θα πρέπει να ακολουθήσει (Θεωρία Παίγνιων).

Άλλη εταιρία έχει την ανάγκη ενός προγράμματος για να στήσει το δίκτυο διανομών της (logistics) ή ένα δημόσιο έργο για την ανάπτυξη γραμμών μέσων μαζικής μεταφοράς ή ένα δίκτυο επικοινωνίας μεταξύ γραφείων μιας εταιρίας. Στη πρώτη περίπτωση, στα logistics, τους ενδιαφέρει να περάσουν από όλους τους προορισμούς καίγοντας τα λιγότερα καύσιμα (ή κάνοντας τον καλύτερο χρόνο), στη δεύτερη περίπτωση τους ενδιαφέρει η μέγιστη εφικτή μεταφορά ατόμων από κόμβο σε κόμβο, στη τρίτη περίπτωση τους ενδιαφέρει η μικρότερη δυνατή χρήση καλωδίων, πως θα τα υπολογίσετε αυτά; (Δίκτυα Διαδρομής και Δίκτυα Μέγιστης Ροής).

Θέλετε να φτιάξετε ένα μοντέλο machine learning το οποίο θα ειδικευτεί σε ένα συγκεκριμένο πρόβλημα, παράλληλα θέλετε να κάνετε και άλλα μοντέλα και το καθένα θα επιλύει ένα πρόβλημα, εν συνεχεία θα θέλετε να στήσετε ένα νευρωνικό δίκτυο που σε συνδυασμό με τα προαναφερθέντα μοντέλα θα επιλύουν ένα ή περισσότερα πολύπλοκα προβλήματα. Πως θα το κάνετε αυτό; (Γραμμική Άλγεβρα).


Εν κατακλείδι, τα μαθηματικά είναι μείζονος σημασίας στον κόσμο του computer science, χωρίς αυτό να σημαίνει όμως ότι χωρίς αυτά δε θα μπορείτε να δουλέψετε. Αν μη τι άλλο, το 80% των προγραμματιστών δε κατέχουν όλες τις ανωτέρω γνώσεις, και εδώ κρίνεστε να αποφασίσετε που θέλετε να είστε, μπορεί για κάποιους να μη συμφέρει ή να μην υπάρχει η δυνατότητα ή η θέληση να προβεί σε επιπλέον θυσίες για να αποκτήσει αυτές τις γνώσεις και να καταλήξει στο 20% των προγραμματιστών. Επίσης, μη ξεχνάμε και τον παράγοντα ρίσκου, μπορεί μετά από χρόνια να καταφέρεις να βρεθείς στο 20% των προγραμματιστών αλλά να υπάρχουν άλλα εμπόδια στην εύρεση εργασίας, αν και στο ποσοστό αυτό, προς το παρόν τουλάχιστον, θεωρώ πως το εν λόγω ρίσκο βρίσκεται και αρκετά χαμηλά επίπεδα.


# Ο δρόμος για Senior Developer (FAQ):

    Θα χρειαστεί να γνωρίζω όλα αυτά τα μαθηματικά για να γίνω Senior Developer;

ΟΧΙ!

Ο Senior Developer είναι μια υπερεκτιμημένη έννοια όταν δε συνοδεύεται από τον χρόνο (t). Μόνη της δε μπορεί να αποδώσει μεγάλο νόημα, είναι απαραίτητο να συνοδευτεί οπωσδήποτε από το χρονικό διάστημα της συνολικής εμπειρίας αλλά και της εμπειρίας μετρώντας από την εκκίνηση της καριέρας ως senior. Σημαντικό επίσης είναι το context της εργασίας, άλλο 3 χρόνια senior developer σε word press και άλλο 3 senior developer στο development του kernel του linux.


    Πότε θα γίνω senior developer;

Όταν πλέον θα είσαι σε θέση να αναλαμβάνεις μόνος σου τμήματα κάποιου project ή ολόκληρο το project χωρίς να έχεις την αίσθηση του άγχους ως προς τη διεξαγωγή του project από την ιδέα στη δημοσίευση. Το χρονικό διάστημα που μπορεί να πάρει σε κάποιον από την 1η μέρα εργασίας του ως junior developer στη 1η μέρα εργασίας του επίσημα ως senior developer ποικίλει (με το ανάλογο contract φυσικά και τις ανάλογες αποδοχές στη μεταβολή της θέσης). Ένα μέσο όρο γενικά κυμαίνεται γύρω στα 3 με 5 χρόνια, και αυτό υπό την προϋπόθεση ότι δουλεύεις πάνω στο ίδιο αντικείμενο. Επιπροσθέτως, τα επίπεδα και οι απαιτήσεις από εταιρία σε εταιρία διαφέρον βάση των πελατών που δύναται να αναλάβει η εκάστοτε εταιρία. Με λίγα λόγια, αν σε μια εταιρία Χ έχεις καταφέρει να πάρεις τη θέση του Senior Developer, σε μια εταιρία Y μπορεί το επίπεδό σου να αντιστοιχεί σε αυτό του Junior+ Developer (δηλαδή middle-ground). Επίσης, Μπορεί σε μια εταιρία να θεωρείσαι και Senior και Junior Developer, λόγου χάρη, αν τύχει και αναλάβεις ένα project full-stack (δηλαδή από τη σχεδίαση, στην υλοποίηση και τη δημοσίευση), μπορεί να είσαι Senior στα θέματα του Back-end development, Junior στα θέματα του Front-end development και Junior+ στα θέματα Dev-ops.


    Senior developer και software architect είναι το ίδιο;


Θεωρητικά όχι, πρακτικά δεν είναι σπάνιο κάποιος senior developer να έχει γνώσεις πάνω στο software architecture.

Τεχνικά αν τα διαχωρίζαμε, θα μπορούσαμε να πούμε πως ο senior developer κατέχει πέρα από τη προγραμματιστική σκέψη και τουλάχιστον μια γλώσσα σε πολύ υψηλό επίπεδο, έχει γνώσεις γύρω από coding best practices όπως SOLID principle, YODA conditions, YAGNI principle, Unit/Behavioural/Acceptance/Aspect/Integration/Presentation Testing, Test Driven Development και έχει γνώση αρκετών Design Patterns των οποίων φυσικά τη χρησιμότητα αντιλαμβάνεται και τα χρησιμοποιεί όταν και όπου χρειάζονται.

Ο software architect, πρακτικά θα πρέπει να έχει όλα όσα έχει ο senior developer, και συνάμα να μπορεί να κατέχει αρχιτεκτονικά patterns, όπως N-Layer architecture, MVC/MVP/MVVM, Event Driven Architecture, Domain Driven Design, Event Sourcing, CQRS, Vertical Slice Architecture και άλλα.

Επομένως, όταν κάποιος παρουσιάζεται ως software architect, στη πράξη αυτό υποδεικνύει (βασιζόμενοι στα λεγόμενά του) πως ο εν λόγω άνθρωπος έχει μια πολυετή (άνω των 10+ ετών) εμπειρία στο αντικείμενο, πολύ βαθιά γνώση πάνω στις γλώσσες που χρησιμοποιεί ενεργά στα production projects του και επίσης βαθιά γνώση πάνω στον τρόπο της δομής μιας εφαρμογής. Επίσης, παράγει μια εφαρμογή, όχι μόνο με γνώμονα την επίλυση του προβλήματος που του ανατέθηκε να επιλύσει, αλλά και με τη μέγιστη δυνατή απλοποίηση για την επίτευξη της καλύτερης δυνατής συντήρησης και δοκιμών έναντι μη επιθυμητής λειτουργίας.


# Εργασία

##  Στην Ελλάδα

Θέλοντας και μη, από κάπου πρέπει να ξεκινήσετε, άρα είναι πολύ λογικό ο καθένας να ξεκινάει αρχικά από τον τόπο του. Ο επαγγελματικός τομέας στην Ελλάδα είναι αρκετά δύσβατος η αλήθεια είναι, ιδίως τα τελευταία χρόνια ο συνδυασμός της νοοτροπίας του λαού με την πολυετή οικονομική κρίση αλλά και τις συχνές πολιτικές μεταβολές, αποτελεί ένα σκληρό περιβάλλον, ιδίως για κάποιον που ξεκινά τα πρώτα του βήματα.

Μιλώντας πάντα επί του κανόνα και όχι με βάση την εξαίρεση, στην Ελλάδα θα κοιτάξετε να αποκτήσετε μια Α' προϋπηρεσία ώστε αν τελικά το επιθυμείτε να φύγετε στο εξωτερικό, να έχετε ήδη μια Χ εμπειρία. Αν καταφέρετε και βρεθείτε στην εξαίρεση φυσικά, τότε σας συνιστώ να παραμείνετε όσο το δυνατόν περισσότερο εδώ και να εξελιχθείτε στο μέγιστο δυνατό.

Οι συνθήκες εργασίας, αλλά και οι απολαβές, στις περισσότερες θέσεις εργασίας στην Ελλάδα, δυστυχώς, δεν είναι οι καλύτερες, φροντίστε να είστε έτοιμοι να αντιμετωπίσετε κάποιες ενδεχομένως αρνητικές καταστάσεις, όμως σκεφτείτε τον τελικό σας στόχο, καλώς - κακώς, πρέπει να μαζέψετε εμπειρία.


## Στο εξωτερικό (Εντός ΕΕ.)

Ως πολίτες της Ευρωπαϊκής Κοινότητας, απολαμβάνετε το δικαίωμα που εκρέει από τον κανονισμό για την ελεύθερη κυκλοφορία των υπηκόων της ΕΕ. σε κάθε κράτος-μέλος της κοινότητας. Θα πρέπει όμως να αντιληφθείτε πως με τη δυνατότητα της ελεύθερης μετακίνησης, δε γεννάται αυτόματα το δικαίωμα στην εργασία στην εκάστοτε χώρα της κοινότητας. Ως εκ τούτου, προτού αποφασίσετε να μεταναστεύσετε φροντίστε πρώτα να επισκεφθείτε την πόλη της χώρας στην οποία ενδέχεται να δουλέψετε, και φυσικά να έρθετε σε επαφή με το εργασιακό σας περιβάλλον. Βασικό είναι επίσης να ξεκινήσετε με κάποια δοκιμαστική περίοδο τουλάχιστον τριών μηνών, καθώς διαφορετικά δε θα μπορέσετε να αποκτήσετε μια ολοκληρωμένη άποψη. Γενικότερα, τέτοιου είδους αποφάσεις να τις λαμβάνετε με εγκράτεια καθώς πολλές φορές, τις περισσότερες για την ακρίβεια, τα πράγματα δεν είναι τόσο καλά όσο δείχνουν.

Αν τελικά αποφασίσετε πως θέλετε να συνεχίσετε σε μια μόνιμη full-time εργασία, θα πρέπει να ακολουθήσετε κάποιες γραφειοκρατικές διαδικασίες για να αποκτήσετε άδεια εργασίας και φορολογικό μητρώο στη χώρα που επιλέξατε. Ως φορολογικοί κάτοικοι πλέον της Χ χώρας, εάν από την Ελλάδα δε λαμβάνετε κάποια εισοδήματα, συνιστώ να δηλώσετε στη ΔΟΥ όπου ανήκετε πως είστε φορολογικός κάτοικος εξωτερικού.

Συχνό λάθος είναι η μισθολογική σύγκριση μεταξύ των χωρών σε απόλυτες τιμές, χωρίς να συμπεριληφθεί η αναλογία των εξόδων. Μια πολύ εύκολη, γρήγορη και απλή μεθοδολογία για τη διαμόρφωση τις ισοτιμίας μεταξύ των χωρών είναι να δείτε τα προϊόντα και οι υπηρεσίες που συχνά καταναλώνετε εδώ, τι κοστίζουν στον προορισμό σας. Με λίγα λόγια, δε σας ενδιαφέρει μόνο η ονομαστική αξία του χρήματος (δηλαδή 100 ευρώ), σας ενδιαφέρει η αγοραστική αξία του χρήματος, αυτή δηλαδή που προκύπτει από τη σχέση του νομίσματος με διάφορα αγαθά.

Παράδειγμα: Αν το προϊόν Χ κοστίζει 40% παραπάνω στον προορισμό σας σε σχέση με την έδρα σας, μια υπηρεσία Υ κοστίζει +50%, ένα άλλο προϊόν Z κοστίζει +30%, κ.ο.κ., τότε πρακτικά η τα 100€ στον προορισμό σας δεν έχουν την ίδια αγοραστική αξία με την έδρα σας.

Εν ολίγοις, αυτό που σας ενδιαφέρει είναι το καθαρό κέρδος, δηλαδή τι θα σας μείνει όταν από τα έσοδα σας θα αφαιρέσετε όλα τα έξοδα (συμπεριλαμβανομένων των φόρων). Επομένως, μην λαμβάνετε υπόψη σας μόνο το ύψος του μισθού, φροντίστε να έχετε μελετήσει το αποτέλεσμα που προκύπτει από τη διαφορά του μισθού και όλων των εξόδων. Δεν αποτελεί σπάνιο φαινόμενο σε μια εργασία μιας χώρας με μισθό 1500€ να έχεις μεγαλύτερο καθαρό κέρδος σε σχέση με μια εργασία που θα μπορούσες να έχεις με μισθό 2000€ σε άλλη χώρα.


## Στο εξωτερικό (Εκτός ΕΕ.)

Σε γενικές γραμμές, τα προαναφερθέντα ισχύουν και εκτός ΕΕ. με εξαίρεση όμως την ελεύθερη κυκλοφορία, καθώς εκτός της ευρωπαϊκής κοινότητας δεν έχετε ελεύθερη είσοδο και παραμονή σε όποια χώρα θέλετε. Το Ελληνικό διαβατήριο σας προσφέρει έναν πλούσιο αριθμό χωρών που μπορείτε να επισκεφτείτε χωρίς βίζα, όμως στη περίπτωση που θα προβείτε σε δοκιμαστική εργασία (γύρω στους τρεις μήνες), τότε θα πρέπει η εταιρία που σας προσλαμβάνει να σας παρέχει όλα τα απαραίτητα νομικά έγγραφα ώστε να μπορέσετε να αποκτήσετε για αρχή βίζα μακράς διαρκείας και εν συνεχεία, μετά την δεύτερη (και σε άλλες χώρες τρίτη) διαδοχική βίζα που θα λάβετε, θα πάρετε άδεια παραμονής στη χώρα.

Σε γενικές γραμμές, οφείλω να σας ενημερώσω πως δε σας προτείνω από Ελλάδα να φύγετε απευθείας σε χώρα εκτός ΕΕ., καλύτερα τέτοιου είδους σημαντικά βήματα να τα πάτε σταδιακά.


## Σχέσεις εμπειρίας - μισθού - ανοχής - υπομονής.

Γενικά, τη σχέση μεταξύ εμπειρίας και μισθού θα μπορούσαμε να τη χαρακτηρίσουμε ως ανελαστική, ενώ ως ελαστική θα χαρακτηρίσουμε τη σχέση μεταξύ εμπειρίας και ανοχής, και ως μοναδιαία θα χαρακτηρίσουμε τη σχέση μεταξύ εμπειρίας και υπομονής.

Με απλά λόγια, όταν αντιλαμβάνεστε πως δεν έχετε ακόμα εμπειρία και ξεκινάτε, πρέπει να αποδεχτείτε πως θα πρέπει να περάσετε το λεγόμενο "βάπτισμα του πυρός", θα πρέπει να είστε πρόθυμοι και ανεκτικοί τόσο στον χαμηλό μισθό που θα σας προσφερθεί για αρχή όσο και στις υπερωρίες που ενδεχομένως να χρειαστεί να κάνετε. Πρέπει να κάνετε υπομονή για να μπορέσετε να εξελιχθείτε και να μαζέψετε εμπειρίες και γνώσεις πάνω στον τομέα που επιλέξατε να εργαστείτε, στην αγορά επικρατεί ο λεγόμενος νόμος της ζούγκλας, ως εκ τούτου, επιβιώνουν οι δυνατότεροι, επομένως, ο βαθμός και ο ρυθμός της εξέλιξης σας βασίζεται αποκλειστικά στην υπομονή και την επιμονή σας.


Η προσωπική μου άποψη είναι πως θα πρέπει γενικότερα να υπάρχει μια ισορροπία στις σχέσεις των εν λόγω ζητημάτων. Όμως λέγοντας υπομονή και ανοχή, δεν εννοώ ότι θα πρέπει να ανέχεστε προσβολές ή να υπομένετε πότε θα σας καταβληθεί ο ήδη καθυστερημένος μισθός σας.

## Τρόποι εύρεσης εργασίας

Σε ότι αφορά την εύρεση εργασίας στο εν λόγω αντικείμενο αλλά και γενικότερα, προτείνω τα ακόλουθα: 

1. [indeed.co.uk](https://www.indeed.co.uk/) (και .com)
2. [efinancialcareers.co.uk](https://www.efinancialcareers.co.uk/)
3. [reed.co.uk](https://www.reed.co.uk/)
4. [adecco.co.uk](https://www.adecco.co.uk/) (και .gr)
5. [jobsite.co.uk](https://www.jobsite.co.uk/)


Social networks business oriented:

1. [linkedin.com](https://www.linkedin.com/)
2. [github.com](https://github.com/)
3. [stackoverflow.com](https://stackoverflow.com/)

Το 2 και 3 είναι must-have για όσους θέλουν ν' ακολουθήσουν καριέρα στον κλάδο του IT.


## Βιογραφικό

Με βάση τα πρότυπα της Ευρωπαϊκής Ένωσης (EUROPASS): [europa.eu/europass/](https://europa.eu/europass/en)

Στο portal αυτό της ΕΕ., σας δίνεται η δυνατότητα να συντάξετε το βιογραφικό σας σημείωμα με βάση τα πρότυπα της ΕΕ. και συγχρόνως έχετε τη δυνατότητα είτε να το δημοσιεύσετε online, είτε να το καταχωρήσετε σε βάση δεδομένων της ΕΕ. στην οποία έχουν πρόσβαση εταιρίες, και κυρίως head hunters και φυσικά να το κατεβάσετε σε μορφή PDF ώστε να το στείλετε ηλεκτρονικά ή να το εκτυπώσετε.


Τα ανωτέρω αποτελούν βασικές προϋποθέσεις για την αύξηση των πιθανοτήτων σας για να επιλεχτείτε από κάποια σοβαρή εταιρία.

# Επόμενα θέματα:

- Περαιτέρω ανάπτυξη στα θέματα του τρόπου εύρεσης εργασίας και ανάπτυξης βιογραφικού
- Γλώσσες
- Dev Ops / SRE
- Μπορείτε να προτείνετε κάποιο εσείς.
